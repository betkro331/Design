---
Title: Design principles
Description: Analyze tre webpages' design principles (kmom06)
---
# Analys av designprinciper

Denna uppgift handlar om att välja ut tre hemsidor inom gruppen personsidor (portfolio/me-sida/blogg eller liknande) och identifiera designprinciper på dessa sidor.

## Urval

Jag har valt följande tre bloggar/hemsidor:

[In i vildmarken](https://www.inivildmarken.se/)

[Vandringstjejen](https://www.vandringstjejen.se)

[Wilderness-stories](https://www.wilderness-stories.com)

I denna uppgift valde jag tre hemsidor som har liknande idé och gemensamt syfte. Dessa tre är äventyrs- och vildmarksbloggar som jag har besökt några gånger förut för att få tips, inspiration och hitta fakta.

## Metod
Jag gick först hastigt in på de tre hemsidorna för att få en känsla för vad de förmedlar. Sedan gick jag mer metodiskt igenom varje hemsida och jämförde huvudsida med några av undersidorna. Jag kollade responsivitet (mobilskärm), deras laddningstid i Chrome Network och genererade en rapport i Lighthouse för att kolla prestanda och tillgänglighet. Vidare kollade jag betyg i Google PageSpeed och har även använt [Design elements and principles](https://www.canva.com/learn/design-elements-principles) som bakgrundsmaterial för designprinciper och designelement.

## Resultat

**Blogg 1: In i vildmarken**

[In i vildmarken](https://wwww.inivildmarken.se) drivs av Peter Persson i Sollentuna. Han startade 2008 och bloggar och lägger ut filmer om vildmarksäventyr i Sverige och utomlands. Syftet är att inspirera och sprida kunskap med sina blogginlägg, filmer och foton.

Vid en första anblick tycker jag att hemsidan är snygg. Den är egentligen ganska enkel men elegant med snygga och inspirerande fotografier. Loggan är snygg med bra färgval och kontraster. Jag gillar den dimmiga bakgrundsbilden och det raka typsnittet med lite ”smuts” i texten. Den säger att det är lite ”rough out there” och att man blir lite smutsig. Överst på sidan (under loggan och menyn) har Peter en bild på sig själv sittande i en packraft mitt på sjön. Med detta presenterar han sig själv och vad sidan handlar om. Vid första anblicken råder det ingen tvekan om vad denna hemsida handlar om, så designprincipen hierarki (det viktigaste först) används här på ett mycket bra sätt. Jag tycker att han har lyckats bra med balansen mellan content-boxarna, sidebar och de tomma ytorna på sidorna. Han använder också inramning med en lätt skugga runt alla boxar vilket skapar en svag och smakfull illusion om djup. Undersidorna har till stora delar samma designprinciper som huvudsidan.

Gällande design-elementen går färgschemat i komplementära färger så som blått, grått, orange och orangebrun. Dessa färger fungerar mycket bra för att skapa den stämning och atmosfär av lite karg vildmark som han är ute efter att förmedla. Valet av typografi fungerar däremot inte optimalt. Typsnittet har för svag färg, är för tunn och/eller har för dålig kontrast och känns därför inte så användarvänligt.

Laddningen av sidan tog 11,49 sekunder och tips från Google PageSpeed för att minska laddningstiden är att effektivisera bildhanteringen. I Lighthouse klarade sidan inte att ladda inom tidsramen och resultaten blev: performance 24 % och accessibility 83 %.

**Blogg 2: Vandringstjejen**

[Vandringstjejen](https://www.vandringstjejen.se) startades 2006 av Helena Traneving och handlar om aktiv fritid, friluftsliv, äventyr utomhus och äventyr med barn.

Hemsidan skulle helt klart behöva ett ansiktslyft. Navbaren är urtrist och fotografierna på hemsidan är ofta suddiga och tråkiga. Hon har en logga som egentligen är helt okej utseendemässigt men den ligger på konstiga ställen på huvud- och undersidorna. Den borde flyttas upp till navbaren. Hon använder desigprincipen textur i navbaren vilket inte känns så lyckat då det i detta sammanhang bara ger en tråkig känsla. Hon använder ett monokromt färgschema i beige, brun, orange och rost-färg, vilket skulle kunna fungera om hemsidan i övrigt andades balans och harmoni – vilket den tyvärr inte gör.

Överallt i texten används olika färger vilket gör att man tror att det rör sig om länkar men det gör det inte. Hennes ”om”-information är svår att hitta. Hennes boxar för bloggposterna är för små. Typsnittet däri är svårläst på grund av kursiv stil, klack (serif) och dålig kontrast och lockar tyvärr inte till vidare läsning. Allt detta bidrar till en plottrig känsla och hemsidan bör göras om och moderniseras eftersom designen inte alls gynnar webbplatsens mål och syfte. Helena har jättebra information på sin hemsida men man tvekar om hur uppdaterad den är eftersom allt annat känns gammalt. Jag kan inte se att det finns några medvetna eller lyckade designprinciper och designelement på denna sida.

Laddningen av sidan tog 7,34 sekunder och det anser jag ändå vara okej. I Lighthouse blev resultaten: performance: 49 % och accessibility 92 %

**Blogg 3: Wilderness-stories**

[Wilderness-stories](https://www.wilderness-stories.com) startades 2016 och drivs av Linda Åkerberg. Hemsidan syftar till att berätta om vildmarken samt inspirera och motivera andra som är intresserade och nyfikna på natur och äventyr.

Linda Åkerman använder både flat-design på vissa delar av hemsidan, och på andra inte. Att hon skuggar ramar runt vissa fotografier och har flat-design på andra tycker jag skapar en bra dynamik och bidrar till en känsla av harmoni på de olika sidorna. Hon har en grid-modell för sina blogginlägg som är snygg. Det märks att Linda Åkerberg är utbildad fotograf och bildbehandlare för hon har väldigt snygga fotografier. Hela hemsidan andas balans, elegans och symmetri, vilket främst beror på sparsmakad färgsättning, stramt typsnitt och snygga fotografier som ofta talar helt för sig själva.

Jag tycker att den mest iögonfallande designprincip hon använder är kontraster – svart mot vitt (ljust/mörkt) – och den använder hon konsekvent på undersidorna också. Navbaren är kanske lite trist men jag gillar hennes enkla och snygga logga. Sidan har mycket ”whitespace” vilket ger övriga element andrum. Överlag är sidan snygg och inspirerande och jag tycker att designen i stort sett gynnar hemsidans mål och syfte. Samtidigt får man en känsla av att detta handlar om någon slags studio eller ett produktionsbolag, och säkerligen syftar designen också till att lyfta fram Linda som fotograf. Denna portfölj bidrar högst troligt till att hon får diverse frilansuppdrag.

Laddningen av sidan tog 16,94 sekunder, vilket absolut inte är acceptabelt. I Lighthouse blev resultaten: performance 36 % och accessibility 96 %.

## Analys

Designprinciperna går delvis in i varandra och man kan ju se att åtminstone två av ovan hemsidor använder flera av principerna än de jag valde att skriva om. Jag är osäker på hur medvetna privata bloggare egentligen är om designprinciper. Jag tror att de går mycket på känsla, googlar lite och använder färger som de själva tycker är snygga och passar ändamålet. De tre hemsidor jag analyserade använder främst fotografier (och videor) för att kommunicera innehåll och skapa stämning.

Gemensamt för alla tre hemsidor är att de klarade GooglePageSpeed dåligt. Alla får tips om att använda modernare bildformat, mer effektiv kodning av bilder och att använda bilder i rätt storlek. Ingen av de tre hemsidorna hade heller tillräcklig kontrast enligt Lighthouse, och det håller jag med om. Typografin, och framför allt brödtexten är för blek, för "tunn" och med dålig kontrast mot bakgrunden.

## Analys av min egen hemsida

Min portoliosida har ju, som jag tidigare nämnt, ett tema med utgångspunkt i filmen Ex-Machina, med mycket grå toner, vitt och svart. Filmen är inspelad i dramatiskt vacker norsk natur och därför försökte jag i senare kursmoment få in lite gröna, gröngråa och blåa toner. Det ljusa temat har kallare färger och det mörka temat fick varmare toner, och jag tycker att jag lyckades hyfsat med att få till åtminstone en subtil känsla av solnedgång i det mörka temat.

För att få till 100 % tillgänglighet på min sida så krävdes större kontraster. Jag var därför tvungen att i det mörka temat ändra bland annat footern till vit text mot svart bakgrund. Jag gjorde också kontrasten större i navbaren gällande hover och active eftersom Lighthouse klagade. Alla dessa ändringar fick ett ganska hårt, kallt och fult resultat – och sidan har nu sämre harmoni än innan.

Jag kan inte påstå att mitt tema och mina designprinciper är särskilt genomtänkta. Visst har jag använt grid, framing, contrast och depth men de har ju mer eller mindre ingått i kraven. Jag gick mycket på känsla och den inspiration som temaidén gav mig. Navigationen är nog hyfsat okej men typsnittet jag ville ha kunde jag inte välja eftersom det låg bakom betalvägg. Jag tycker visserligen om mitt val för brödtexten men det här typsnittet är kanske inte är det mest lättlästa och det är lite "barnsligt" och passar egentligen inte till mitt tema. Min slutsats är, att om jag i början av kursen visste det jag vet nu hade min portfoliosida blivit något helt annat. Min sida har dock bättre prestanda och tillgänglighet enligt Lighthouse än någon av de sidor jag analyserade.

## Övrigt

Författare till rapporten är Bettina Kron
